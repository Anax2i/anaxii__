# Kurallar

Aşağıdaki kurallar osu!’nun herkes için eğlenceli bir ortam olarak kalması için büyük önem taşımaktadır.

## Topluluk Kuralları

1. **Her kullanıcı yalnızca *TEK* hesaba sahip olabilir.** Kayıt esnasında açtığınız *ilk* hesabınız, açtığınız tarihten ebediyete dek, sizin tek hesabınızdır. O hesap SİZSİNİZ. Kardeşiniz, anneniz, babanız, herhangi bir arkadaşınız değil – SİZSİNİZ. Hesabınızı başka birisiyle asla paylaşmayın. Hesabınıza erişimi kaybetmeniz halinde yeni bir hesap açmanıza izin verilmeyecektir, hesabınızı güvende tutun.
2. **Adil oynayın.** Size herhangi bir avantaj sağlayan üçüncü parti yazılımların kullanımı yasaktır. Makro, aim assist, oyun yavaşlatıcı gibi programlar ve benzerleri buna dahil. Bir program sizin oynarken yapmanız gereken bir şeyi sizin için yapıyorsa o programı kullanmanız yasak.
3. **Birbirinize karşı saygılı olun.** Hakaret veya düşmanlık gibi davranışlarının osu! topluluğunda yeri yok. Biz circle'lara tıklamak, davullara vurmak, meyve toplamak, 18 taneye kadar tuşa aynı anda basmak için burdayız; birbirimize şerefsizlik yapmak için değil.
4. **Kıroluk yapmayın.** Bu kuralı kırıp kırmadığınızdan emin değilseniz, muhtemelen kırıyorsunuz.
5. **Topluluğumuz her yaştan insanları bulunduruyor.** Yani, uyuşturucu kullanmak ve cinsellik gibi 18+/müstehcen konuların konuşulması yasak. Gerektiği yerde istisnalar olabilmesine rağmen siz konuşmalarınızı olabildiğince temiz tutun.
6. **Kuralların yeterli olmadığı yerde sağduyu devreye girer.** Oyun yetkilileri, gerek gördükleri yerde kendi hükümlerini uygulayabilirler.

## Oyun-İçi Sohbet Kuralları

1. **Düşünceli davranın, kanaldaki diğer kullanıcılara saygılı olun ve spam yapmaktan kaçının.** Tek kişinin sohbetin yarısını kaplaması hoş bir durum değil, bu yüzden spam yapmayın. Diğer insanların da sohbeti kullandığını unutmayın!
2. **Sohbetteki sorunları moderatörlerin halletmesine izin verin.** [`!report` komutu ile](/wiki/Reporting_Bad_Behaviour) kural çiğneyenleri belirtin, gerisini moderatörler halletsin.
3. **Eğer biri susturulur veya kısıtlı moda alınırsa onları kendi haline bırakın ve onlar hakkında konuşmaya başlamayın.** Birisinin kısıtlı moda alınması yalnızca onları ve oyun yetkililerini ilgilendirir, başkalarını değil!
4. **İnsanları adil oynamaya teşvik edin. Hilecilere veya toksik kişilere ilgi göstermeyin.** Böyle insanlar maalesef var ve onlara ilgi göstermek onları ve başkalarını toksik olmaya teşvik ediyor. Onları sohbet komutu `!report` ile bildirin veya profillerindeki “Şikayet Et” butonunu kullanın ve yaşantınıza devam edin.
5. **Müstehcen muhabbetlerden olabildiğince uzak durarak sohbeti 7’den 70’e herkes için uygun ve temiz tutmaya özen gösterin.** Her yaştan bireyin bulunduğu bir topluluk için +18 içerik uygun değil. Özel mesajlarınızda istediğinizi (mantık çerçevesinde) yapın ancak herkese açık sohbetleri tüm kullanıcıların hatrına tertemiz tutun.
6. **İnsanlarla neler paylaştığınızın farkında olun, özellikle içerik rahatsız edici/mide bulandırıcıysa.** Eğer paylaşacağınız içeriğin uygun olup olmadığı hakkında iki defa düşünmeniz gerektiyse muhtemelen içeriğiniz paylaşmaya uygun değildir. Çok hızlı yanıp sönen ışık, şiddet, istismar gibi rahatsız edici veya mide bulandıran içerikleri paylaşmaktan kaçının.
7. **Konuyla alakalı ve yasal linkler paylaşın.** Kaçak dizi/anime paylaşım siteleri (Crunchyroll ve Animelab gibi lisanslı olanlar uygun) veya her türlü korsan yazılımla alakalı siteleri sohbetimizde görmek istemiyoruz. osu! dışında oyunlar için Twitch linklerini YALNIZCA `#videogames` kanalında paylaşabilirsiniz.
8. **Discord, Teamspeak, Skype gibi üçüncü parti sohbet uygulamalarındaki sunucularınızın veya gruplarınızın reklamını yapmak yasak.** osu! sohbeti kişisel sunucularınız hakkında değil osu! hakkında. Eğer mecbursanız özel mesaj atın.
9. **Eğer dile özel kanallarda sohbete katılacaksanız baskın dili (`#english`'te İngilizce, `#german`'da Almanca vs.) konuşmak zorundasınız.** Kanalın dili açık bir şekilde belirtilmemişse dominant dil İngilizcedir. Diğer kanalların aksine, `#lobby` ve `#help` kanallarında her dil konuşulabilir. *[Moderatörler](/wiki/People/The_Team/Global_Moderation_Team) işlerini yaparken bu kurala uymak zorunda değillerdir.*

## Forum Kuralları

1. **Sadece anlamlı, ilginç yada ilgi çekici gönderiler paylaşın.** Forumlar çoğunlukla tartışmalar içindir, dolayısıyla herkesin ayırdığı zamana değecek bir efor sarfettiğinizden emin olun.
2. **Gönderilerinizin ve yanıtlarınızın her yaştan kullanıcı için uygun olmasına dikkat edin.** Müstehcen veya +18 içerikler her yaştan kullanıcının bulunduğu bir topluluk için uygun değildir, yine de bu tarz konuları özel mesajlarda konuşmanızdan sizi kimse alıkoyamaz.
3. **Eleştirilerinizi bireye yönelik saldırılara mahal vermeden, üretken ve faydalı bir şekilde yapın.** Eleştiri, doğru düzgün yapıldığında harika bir şeydir, ancak bunu yaparken kişiye yönelik saldırılarda bulunuyorsanız, yanlış yapıyorsunuz ve üzgün hissetmelisiniz.
4. **Forum konularını alakalı tutun, ve eğer tartışma bitip gitmişse eski konu başlıklarını hortlatmayın.** Herhangi bir konu yıllardır aktif değilse, artık günümüzle bir ilişiği kalmamış demektir, bu yüzden bırakın öyle kalsın. Yeni bir gönderi hazırlayın, yada forum içerisinde aramayı deneyin. Belki birisi soracağınız soruyu çoktan cevaplamıştır.
5. **Profil resminizi ve forum imzanızı mantık çerçevesinde tutun.** Animasyonluysa, çok fazla flaşlı ve hareketli olmamasına özen gösterin. Bağlantı hızı düşük olan kullanıcıları unutmayarak, bunların olabildiğince küçük boyutta, mümkünse yarım megabayt (500 kilobayt) veya daha düşük, olmasına özen gösterelim.
6. **Gönderilerinizde reklamlar, yönlendirme linkleri veya diğer sinir bozucu yada istenmeyen içerikler bulundurmayın.** Yönlendirme linkleri gibi şeyler, bunları gönderen kullanıcı için eğlenceli, diğer herkes için sinir bozucu olabilir, bu nedenle yapmayın. Otomatik yüklenen veya çalışan gömülü içerikler de bu kurala tabiidir.
7. **Niyeti belirsiz uygulamalar veya programların linklerinin paylaşılması yasaktır.** Gayet basitçe; eğer belirtilen programların yasal olup olmadığı şüpheliyse, bunların gönderilmesi hoş karşılanmayacaktır.

## Beatmap Gönderme Kuralları

*Not: Bu kurallar yalnızca Derecli beatmapler için değil, **gönderilen bütün beatmapler** için geçerlidir. Dereceli beatmapler için geçerli olan spesifik kurallar için bakınız: [Ranking Criteria](/wiki/Ranking_Criteria).*

Yalnızca oyun içerisinde bulunan [Beatmap Gönderme Sistemi](/wiki/Glossary#bss) üzerinden gönderilen beatmapler bu kurala tabiidir. Bu konu başlıkları/tartışmalar, bir beatmap [editör](/wiki/Beatmap_Editor) üzerinden gönderildiğinde osu! istemcisi tarafından oluşturulur.

1. **Beatmapinizde bulunan her türlü içeriği kullanmak için izniniz olduğuna emin olun.** Bu, müzik, video, hitsoundlar, grafikler ve sizin kendinizin yaratmadığı herhangi bir başka içeriği de kapsar. Eğer kullanımı serbest bir içeriği nereden bulacağınızdan emin değilseniz, [Seçkin Sanatçılar](https://osu.ppy.sh/beatmaps/artists) listemizde mevcut, gittikçe büyüyen müzik kütüphanemizden yararlanabilirsiniz. Tamamı %100 osu! için lisanslıdır!
2. **Beatmap tartışmalarında konu dışına çıkmayın.** Bu konu başlıklarının ilgili beatmap haricinde herhangi bir konuyla ilişiği yoktur. Eğer ilgili beatmap ile doğrudan bir probleminiz yoksa, uygun bir forumda bunu paylaşarak sorununuzu dile getirin.
3. **Emek hırsızlığı yapmayın, başkalarının yapıtlarını taklit etmeyin.** Diğer insanların yapıtlarını onların apaçık izni olmadan kullanmayın veya karşıya yüklemeyin. Sadece bunlarla kısıtlı olmaksızın, temalar ve misafir zorluklar da buna dahildir.
4. **[Şarkı İçeriği Kuralları](Song_Content_Rules) ve [Görsel İçerik Hususlarına](Visual_Content_Considerations) uyun.**

## Peki kuralları çiğnersem ne olur?

Kuralları herhangi bir şekilde çiğnemeniz durumunda, kötü sonuçlarına katlanırsınız.

Kötü sonuçlar, *aşağıdakilerle sınırlı kalmamakla beraber*, şunları içerir:

- Belirli bir süreliğine oyun içerisindeki sohbet yeteneğinizin elinizden alınması (susturulma cezası olarak da bilinir)
- Kural ihlaline yol açan içeriklerin profilinizden, userpage üzerinden veya yüklemiş olduğunuz beatmaplerinizden kaldırılması
- Userpage veya profil detaylarınızda değişiklikler yapma hakkının kaybedilmesi
- Resmi ev sahipliği yapılan turnuvalarda oynama veya tur atlama hakkınızın elinizden alınması

Susturulma cezaları ve diğer kural ihlallerin süresi **otomatik olarak** her seferinde katlanarak artar. Moderatörler aldığınız cezanın süresini control etmez – kuralları sürekli çiğneyenler kendilerini çok daha uzun süreler boyunca oyuna giremez bir konumda bulurlar.

Birtakım kural ihlalleri, özellikle ağır bir tane olması halinde, belirli bir minimum süre bulundururlar (genellikle 48 saat veya daha fazla), lakin bu cezalar hemen hemen yalnızca çok ağır suçlara mahsustur; müstehcen içerik paylaşmak, başkalarına devamlı zorbalık yapmak gibi.

Eğer birçok kez ceza almanıza rağmen yine de kuralları çiğnemeye devam ederseniz, hesabınız süresiz ve geri alınamaz bir şekilde kısıtlandırılabilir.

Kısıtlı hesaplar çevrimiçi oynayamazlar, skor kaydedemezler, diğer kullanıcılarla sohbet edemezler, ve tüm bu niyetler ve amaçlar doğrultusunda topluluk ile iletişim kurmaktan men edilirler. Topluluk kurallarını çiğnemekten kısıtlandırılmış hesapların cezası ancak 3 ay geçtikten sonra oyun yetkililerine başvurulması halinde kaldırılabilir ([daha başka koşullar uygulanabilir](/wiki/Help_Centre/Account_Restrictions#common-restriction-reasons-and-cooldowns)).

Kurallarımızın kapsamının çok ötesine geçen ve uluslararası ortak yasa uyarınca yasadışı içeriğin yetki alanına giren ciddi suçlar, hesabın derhal kapatılması ile sonuçlanacaktır. Bu, yalnızca münhasıran, çocuk pornografisi veya diğer kötüye kullanılan materyallerinin dağıtılması gibi aşırı uygunsuz veya başka türlü nefret uyandıran suçlar için geçerlidir.
